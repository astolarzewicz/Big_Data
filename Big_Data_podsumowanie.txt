Powyższa analiza zawiera porównanie kursu wybranych walut od początku roku 2020 w stosunku do tego samego okresu roku 2019. Porównując stan z roku 2019 z obecnym widać jak bardzo dynamiczne i gwałtowne były zmiany na rynkach finansowych w kursach wszystkich analizowanych walut. W kontekście kryzysu związanego z koronawirusem bardzo słabo radził sobie polski złoty. Od początku marca polska waluta osłabiła się o ok. 5% w parze z euro, dochodząc do poziomu 4,63 (najniższego poziomu od 2009 roku). W relacji do dolara amerykańskiego, dodatkowo w związku ze zmianami na parze EUR/USD złoty był jeszcze słabszy i znalazł się w pewnym momencie na najniższym poziomie od 2001 roku. Końcowe fragmenty wykresów dają podstawę do stwierdzenia, że sytuacja powoli wraca do normy, jednak możliwe są zmiany wraz z prawdopodobną drugą falą zachorowań.